Документи неперервного редагування

Чи доводилося Вам працювати з якимось документом тривалий час? Довше, ніж декілька днів: декілька місяців, рік, більше? Це не така вже неймовірна історія: рік редагувати один документ. Студентові доводиться тривалий час працювати над текстом курсової роботи, чи бакалаврської, лекторові - над курсом лекцій, перекладачеві, письменникові - над твором. Програмісти постійно вдосконалюють свої програми, причому роблять це командою з декількох осіб. Чи то через виявлені помилки, чи на бажання замовника, чи зі зміною технологій. Кожна зміна має причину, автора, мету та інші супутні обставини (час, розмір тощо). Людина не може покладатися виключно на власну пам’ять стосовно різних версій важливих документів. Потрібні якісь технічні засоби, які б полегшили завдання. Примітивний спосіб полягає в тому, щоб відповідним чином називати файли, наприклад, BachelorThesis_v1.txt, BachelorThesis_v2.txt, BachelorThesis_v2-fixed.txt, … Катастрофа стається тоді, коли після BachelorThesis_v5-last.txt виникає BachelorThesis_v3-TheBest.txt. Як не втратити те краще, що є в кожній з версій? Як знайти ті місця, де вони відрізняються? Ще складніша ситуація, коли над одним документом працює декілька осіб: два студенти пишуть комплексну роботу, правки вносять науковий керівник та консультант від підприємства. З власного досвіду знаю, що не допомагає навіть використання добре організованої системи папок. Людині не вистачає часу або самодисципліни, щоб докладно описувати, коли і чому внесено зміни до документу, хто це зробив, щоб зберігати попередні версії документа. На якомусь етапі обов’язково стається збій: забув, не встиг, відклав на потім - після такого дуже скоро настає плутанина.
